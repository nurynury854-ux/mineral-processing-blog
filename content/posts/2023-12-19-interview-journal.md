---
title: "АШИГТ МАЛТМАЛЫН БАЯЖУУЛАЛТЫН ТЕХНОЛОГИ сэтгүүлд өгсөн ярилцлагаас"
date: "2023-12-19"
excerpt: "Юуны өмнө, Монголд 'Ашигт малтмал баяжуулалтын технологи-инженер' мэргэжлээр бэлтгэж эхэлсний 30 жил, Монголын Ашигт Малтмал Баяжуулагчдын холбоо үүсгэн байгуулагдсаны 25 жилийн ойн мэндийг Танд өргөн дэвшүүлье."
tags: ["Ярилцлага", "Баяжуулалт", "Монгол", "Мэргэжил"]
language: "mn"
views: 0
---

## Өөрийн тухай

Юуны өмнө, Монголд "Ашигт малтмал баяжуулалтын технологи-инженер" мэргэжлээр бэлтгэж эхэлсний 30 жил, Монголын Ашигт Малтмал Баяжуулагчдын холбоо үүсгэн байгуулагдсаны 25 жилийн ойн мэндийг Танд өргөн дэвшүүлье. Та өөрийн сэтгэгдэлээ илэрхийлнэ үү?

За баярлалаа, Би энэ мэргэжлээрээ 40 гаруй жил тасралтгүй ажиллаж байна. Амьдралдаа 2-хон компанид ажилласан хүн. Эхний 20-н жил ГОК-д, дараагийн 20 жил МАК-д, одоо гавьяаныхаа амралтанд сууж байна даа.

## Мэргэжлийн сонголт

Та баяжуулагч мэргэжлийг хэрхэн сонгож эзэмшсэн тухайгаа ярина уу?

За тэгье. Би 1977 онд Хөвсгөл аймгийн Хатгалын 10-н жилийн дунд сургуулийг төгссөн, тэр үед аймгийн төвд ирж конкурс өгдөг байлаа. Физик, математикт сонирхолтой хөдөөгийн хүүд тухайн үеийн ЗХУ-д суралцах боломж олдож билээ.

Шалгалт авч байсан хүмүүс: "Обогащение полезных ископаемых", "Горные машины и комплексы", "Туннели и дороги" гэсэн 3-н хуваарь үлдсэн байна. Чи алийг нь сонгох вэ? гэж асуусан. Энэ мэргэжил сонговол ямар хүн болох вэ? инженер болох уу? гэж асуусан санагдаж байна.

Гэтэл тэнд сууж байсан нэг хүн: "Эрдэнэтэд маш том баяжуулах үйлдвэр баригдаж байгаа, сонссон уу? Тэнд л инженер болно доо" гэж хэлж билээ. Уул уурхайн баяжуулалт гэж чухам юу байдгийг мэдэхгүй, инженер болох хүсэлдээ хөтлөгдөөд л энэ мэргэжлийг "харанхуй" сонгож билээ.

## Ажлын туршлага

Эхний 20 жил Эрдэнэт үйлдвэрт ажиллаж байхдаа олон судалгаа, инновацийн ажил хийсэн. Хагас өөрөө нунтаглалтын (ХӨН) технологийг анх нэвтрүүлэхэд оролцсон. 1989 онд Зөвлөлтийн эрдэмтэн А.В. Бортниковтой хамтран гар бие оролцсондоо баяртай байдаг.

## Программчлал ба технологи

Програмчлалын Бейсик, Паскаль хэлүүдийг сурч ажил амьдралдаа анх хэрэглэж байлаа. Энэ сонирхлоо хаялгүй одоо шинэ хөгжиж буй Пайтон, R програмчлалын хэлүүдийг өөрийн мэргэжлийн түвшинд хэрэглэж байна.

Би сүүлийн 10 гаруй жил мэргэжлийнхээ залуу инженерүүд, оюутнуудад зориулсан блог ажиллуулж байгаа (gedavaa.blogspot.com), хүссэн болгон энэ блогоор орж сонирхож болно шүү.

## Өнөөгийн чиг хандлага

Аж үйлдвэрийн 4-р хувьсгалын эрин үеийг цифрийн техник, ухаалаг роботууд, супер компьютерүүдийн эрин үе гэж нэрлэдэг. Эдгээр нь эрдэс боловсруулалтын техник-технологийн хөгжилд хэрхэн нөлөөлөх вэ гэдэг асуултууд туйлын сонирхол татаж байгаа юм.

## Залуучуудад зориулсан зөвлөгөө

Залуу баяжуулагчдад хандан: Мэргэжлийнхээ ажлыг чин сэтгэлээсээ хайрлаж , ажил дээрээ идэвхтэй байж, шинийг эрэлхийлэн , мэдлэгээ гүнзгийрүүлж, манай улсын уул уурхайн хөгжилд үнэтэй хувь нэмэр оруулан, ажил үйлс өөдрөг байхын ерөөлийг дэвшүүлье.
